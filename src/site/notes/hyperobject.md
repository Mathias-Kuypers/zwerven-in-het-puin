---
{"dg-publish":true,"permalink":"/hyperobject/","dgPassFrontmatter":true}
---

Een _hyperobject_ is een groots en complex fenomeen dat zich moeilijk volledig laat bevatten. We ontmoeten het in uiteenlopende vormen: klimaatverandering, globalisering of het internet — verschijnselen die voortdurend aanwezig zijn in ons dagelijks leven, maar die we niet rechtstreeks kunnen waarnemen of aanraken (Morton, 2013).

Je kunt het vergelijken met een vis die niet weet wat water is, omdat hij er voortdurend in leeft. Op dezelfde manier zijn wij mensen omgeven door hyperobjecten. We zien enkel hun effecten: een recordwarme meimaand, bijvoorbeeld, of de invloed van internationale bedrijven op onze lokale economie en leefwereld (Bos, 2016).

Hyperobjecten dwingen ons tot een andere manier van kijken. We kunnen ze niet objectief vanop afstand bestuderen, omdat we er zelf deel van uitmaken. Dit maakt ze niet alleen intrigerend, maar ook moeilijk te onderzoeken. Om ze te doorgronden, hebben we zowel wetenschap als filosofie nodig.

De filosoof Timothy Morton stelt in _Hyperobjects_ (2013) dat we deze fenomenen het best benaderen met nieuwsgierigheid en openheid. Het analyseren ervan is vergelijkbaar met het werk van een hedendaagse [[alchemist\|alchemist]]: we zoeken voortdurend naar nieuwe manieren om het ongrijpbare te vatten.

Een treffende metafoor hiervoor vinden we in het boek _Flatland_ van Edwin Abbott (1884). Het beschrijft een tweedimensionale wereld waarin driedimensionale objecten verschijnen. De bewoners van Flatland kunnen deze echter enkel in 2D waarnemen – bijvoorbeeld als een uitdijende cirkel die in werkelijkheid een bol is. Deze metafoor helpt ons begrijpen hoe beperkt onze eigen waarneming soms is ten opzichte van grotere structuren waar we deel van uitmaken (Abbott, 2020).

De Nederlandse filosoof René ten Bos verwoordt het beeldend in _Bureaucratie is een inktvis_ (2015): hyperobjecten zijn als een oneindige oceaan waarin we voortdurend zwemmen. We kunnen er niet buiten gaan staan, omdat we er onafgebroken middenin verkeren. Deze metafoor nodigt uit tot een fundamenteel andere manier van denken over de grote uitdagingen van onze tijd (Bos, 2016).

Ook de Franse filosoof Tristan Garcia levert een bijdrage aan dit debat in zijn boek _Form and Object_ (2014). Volgens Garcia hebben we een nieuw denkkader nodig om onze verhouding tot allesomvattende fenomenen als hyperobjecten echt te begrijpen (Garcia, Cogburn & Ohm, 2022).

Het denken over hyperobjecten helpt ons om afval en [[puin\|puin]] in een ander licht te zien. Het maakt zichtbaar hoe we deel uitmaken van grotere structuren – [[ecologie\|ecologisch]], sociaal, economisch – waar we ons niet zomaar van kunnen losmaken. Zoals we klimaatverandering niet kunnen ‘zien’, maar wel voelen in een warme meimaand, zo zijn ook onze afvalbergen ongrijpbare lichamen die blijven groeien, deels buiten ons gezichtsveld.

Wanneer we [[puin\|puin]] [[poëtiseren\|poëtiseren]] maken we ruimte om het onzichtbare even tastbaar te maken. Niet om het op te lossen, maar om het toe te laten. Door afval niet langer weg te stoppen, maar er opnieuw naar te kijken, ontstaan openingen naar betekenis, naar vragen, naar verbeelding. In die zin lijkt het bestuderen van hyperobjecten op het [[Transformeren en poëtiseren\|transformeren van puin]]: beide vragen dat we ons vertrouwde perspectief verlaten, en ons durven verhouden tot iets dat groter is dan onszelf.

Binnen een [[educatie\|educatie]] context biedt dit een krachtig uitgangspunt. Door puin letterlijk en figuurlijk binnen te brengen, creëren we een ruimte waarin niet enkel gewerkt wordt met materiaal, maar ook met denken, voelen en verbeelden. Afval wordt zo niet alleen restmateriaal, maar ook drager van verhalen, keuzes en systemen. Het klaslokaal of atelier wordt een plek waar poëzie en kritiek elkaar ontmoeten – waar we samen oefenen in anders kijken, anders denken, en anders omgaan met datgene wat overblijft.

[[Bibliografie\|Bibliografie]]

Abbott, E. A. (2020). _Flatland: A romance of many dimensions_. Penguin Classics.

Bos. (2016). _Bureaucratie is een inktvis_. Koninklijke Boom uitgevers.

Garcia, T., Cogburn, J., & Ohm, M. A. (2022). _Form and Object: A Treatise on Things_. Edinburgh University Press. [https://doi.org/10.1515/9780748681518](https://doi.org/10.1515/9780748681518)

Morton, T. (2013). _Hyperobjects: Philosophy and ecology after the end of the world_. University of Minnesota Press.
