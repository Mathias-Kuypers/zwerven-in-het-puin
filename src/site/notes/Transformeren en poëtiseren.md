---
{"dg-publish":true,"permalink":"/transformeren-en-poetiseren/","dgPassFrontmatter":true}
---

Bij het Transformeren ondergaat [[puin\|Puin]] een verandering door een ander medium of via een zekere vertaling, waardoor het een nieuwe betekenis en waarde krijgt. Deze transformatie nodigt uit om een object of onderwerp vanuit een ander standpunt te benaderen. Door deze verschuiving in perspectief stellen we niet alleen de samenleving, maar ook onszelf in vraag.

Neem bijvoorbeeld Irving Penn, een fotograaf die bekendstaat om zijn portretten en stillevens in een gecontroleerde studiocontext. In zijn reeks _Underfoot_ gaat hij de straat op en fotografeert objecten die normaal onder onze voeten verdwijnen. Met een speciaal statief en lens legt hij bijvoorbeeld stukjes kauwgom of sigarettenpeuken vast, die uit hun context worden getrokken en sterk worden uitvergroot. Hierdoor ontstaan nieuwe betekenislagen: waarom liggen deze objecten op straat? Waarom laten mensen dit achter?

Toch willen we niet met een beschuldigende vinger naar de samenleving wijzen. Integendeel, we willen juist het zwervende, ongeplande karakter van [[puin\|Puin]] omarmen. Hier komt het [[poëtiseren\|Poëtiseren]] in beeld: het beschrijft hoe wij als mens de transformatie interpreteren en hoe die interpretatie het object overstijgt. Door het puin op een positieve, betekenisvolle manier te benaderen, kan het een andere emotie oproepen – melancholie, humor, tederheid, of zelfs verwondering.

Als we terugkeren naar het werk van Irving Penn, herkennen we in bepaalde stukjes puin plots menselijke of dierlijke vormen, zoals een gezicht in een stuk kauwgom. Deze poëtische kwaliteit ontstaat mede door het spel met [[Schaal - Center for the Living Things\|Schaal]]: de uitvergroting en isolatie van details laat ons op een andere manier kijken naar het banale en het afgedankte. Ook Susan Sontag benadrukt deze transformatieve kracht van fotografie: "De fotografie reproduceert de werkelijkheid niet alleen, maar recyclet haar ook" (Sontag, 2019). Door dit proces krijgen dingen en situaties een nieuwe gebruikswaarde en betekenis die het traditionele onderscheid tussen mooi en lelijk, echt en onecht overstijgt.

Kan het zijn dat [[puin\|Puin]] ons juist opvalt door het contrast met de gladde oppervlakken van de moderne stad? Juhani Pallasmaa stelt dat het hedendaagse bouwen steeds vlakker en afstandelijker wordt, doordat het gebruik van natuurlijke materialen als hout en steen verdwijnt. Deze materialen tonen hun leeftijd en geschiedenis – een patina van tijd die ontbreekt in synthetische, geprefabriceerde structuren (Pallasmaa, 2007). Materialiteit wordt daarmee ongrijpbaar.

De factor [[tijd\|Tijd]] speelt dus een belangrijke rol. Aan [[puin\|Puin]] kunnen we allerlei sporen aflezen: wie het heeft gebruikt, wat het doel was, hoe het is afgebroken, en zelfs hoeveel ratten eraan hebben geknaagd. [[puin\|Puin]] vertelt verhalen, niet ondanks maar dankzij zijn afbraak.

Ook [[Kurt Schwitters\|Kurt Schwitters]] maakte gebruik van verwering. Voor zijn latere _Merz_ installaties verzamelde hij allerlei materiaal dat door de zee was uitgespuwd. Hij werkte niet alleen met drijfhout en papier uit noodzaak – omdat verf te duur was – maar ook uit fascinatie voor het verweerde en het afgedankte. Hij schreef: “Inmiddels heb ik een grote verzameling van zulk papier en hout aangelegd, samen met soortgelijke dingen die de zee heeft voortgebracht – stenen, algen, zeesterren – allemaal in sterk verweerde toestand. En daarmee maak ik amusante composities op de ruwe houten wanden en margarinekisten van mijn huis.”

[[Bibliografie\|Bibliografie]]

Sontag, Susan. (2019). _Over fotografie_. Amsterdam: De Bezige Bij.

Pallasmaa, Juhani. (2007). _The Eyes of the Skin: Architecture and the Senses_. Chichester: Wiley.

Irving Penn, _Underfoot_, 1999.

Kurt Schwitters, _Merzbau_ (diverse periodes, o.a. werk aan zee-invloeden).