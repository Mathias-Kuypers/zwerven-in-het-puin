---
{"dg-publish":true,"permalink":"/kunstenaars/kurt-switters/","dgPassFrontmatter":true}
---


Kurt Schwitters gebruikte verweerde objecten in zijn latere Merz-installaties, waaronder afval uit de zee. Hij koos niet alleen voor deze materialen omdat acrylverf te duur was, maar ook omdat hij gefascineerd was door de sporen van tijd en verval. Hij verzamelde papier, hout, stenen, algen en zeesterren in verschillende stadia van verwering, waarmee hij composities maakte op houten wanden en margarinekisten in zijn huis.

Een belangrijk aspect van zijn werkwijze, vooral zichtbaar in de _Merzbau_, was het creatieproces zelf. Schwitters begon met spontane, toevallige handelingen, die hij later hernam en in een compositorisch geheel plaatste. Dit procedé is ook terug te vinden in zijn klankgedicht _Ursonate_ (1932), waarin hij spontane oerklanken structureerde binnen een muzikale vorm. Zo stelde hij niet alleen taal, maar ook de vorm zelf zoals de sonate fundamenteel ter discussie.

Dit idee van het spontaan laten ontstaan van iets, om het later te herstructureren of anders in te vullen, kan ook binnen kunsteducatie een waardevolle plaats krijgen. Tijdens het bezoek aan het ABC-huis maakten we kennis met hun interdisciplinaire aanpak. Door telkens vanuit eenzelfde onderwerp verschillende experimenten op te zetten met telkens een andere insteek, werden we gedwongen om het onderwerp vanuit diverse invalshoeken te bekijken. Het hield ons nieuwsgierig en aandachtig. Deze werkwijze bood niet alleen verdieping, maar ook verruiming: we leerden verbanden leggen tussen technieken, betekenissen en disciplines — precies zoals kunst dat ook doet.

Het gaat hier niet om het aanreiken van één waarheid of interpretatie, maar om het openleggen van een onderwerp in al zijn facetten. Het is aan de leerling of toeschouwer om zelf verbanden te leggen, om vragen te stellen, om betekenis te construeren. Wanneer die verbanden op een persoonlijke manier tot stand komen, ontstaat er intrinsieke motivatie en mogelijk ook verwondering.

Die opvatting van een steeds veranderend, onaf proces sluit nauw aan bij het rizomatisch denken. Zoals het rizoom voortdurend nieuwe vertakkingen maakt, groeit en verandert, zo ook het werk van Schwitters, én het leerproces binnen een kunsteducatieve context: niet lineair, niet hiërarchisch, maar in continue beweging.

![[Pasted image 20250606105416.png\|Pasted image 20250606105416.png]]

[[Bibliografie\|Bibliografie]]

Schwitters, K. (with Sprengel-Museum). (2007). _Merzgebiete: Kurt Schwitters und seine Freunde; [Sprengel-Museum Hannover, 8. Oktober 2006 - 4. Februar 2007; Museum Boijmans Van Beuningen, Rotterdam, 24. Februar - 13. Mai 2007]_ (K. Orchard, Red.).