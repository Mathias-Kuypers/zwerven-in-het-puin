---
{"dg-publish":true,"permalink":"/het-transformeren-en-poetiseren-van-puin/hyper-object/","dgPassFrontmatter":true}
---

Een _hyperobject_ is een term die verschillende begrippen samenbrengt: transformatie, poëtisering, verwondering en maatschappijkritiek. Het concept lijkt alles op een bepaalde manier te omvatten, maar ondermijnt die totaliteit tegelijkertijd ook. Wat is een hyperobject precies? Het verwijst naar fenomenen of entiteiten die zo groot zijn in tijd en ruimte, dat ze ons menselijk bevattingsvermogen te boven gaan.

Een van de meest sprekende voorbeelden is de opwarming van de aarde, maar ook zwarte gaten behoren tot dit domein. Dergelijke fenomenen roepen niet alleen ontzag en verwondering op, ze vragen ook om aandacht. We moeten bereid zijn om te kijken – om belangstelling op te brengen, willen we ze überhaupt kunnen waarnemen.

 Bron: Morton, T. (2013). _Hyperobjects: Philosophy and ecology after the end of the world

Maar als deze zaken zo groot zijn dat we ze niet kunnen bevatten, zijn we dan niet bij voorbaat verloren? Misschien niet, als we ze benaderen zoals een alchemist zijn zoektocht naar de steen der wijzen onderneemt – gedreven door het verlangen naar inzicht, leven, transformatie. Met een houding die zowel wetenschappelijk als filosofisch is. In die houding schuilt een vorm van handelen – een verlangen om te begrijpen, te vangen wat zich aan begrip lijkt te onttrekken.

Het is diezelfde drang die ook kunstenaars kenmerkt: de wil om te creëren, om te zoeken naar iets dat er nog niet is. Het streven om iets te vatten dat misschien niet te vatten valt – en verwondering te ervaren als men verder reikt dan het eigen kunnen. Bovenal is er die scheppingsdrang, wat Freud “enthousiasme” noemt: niet voortkomend uit wat we al bezitten, maar uit wat we willen bereiken.

Ook binnen het onderwijs begeleiden we de leerling richting datgene wat hij of zij zelf wil bereiken. Die intrinsieke motivatie vormt de motor van elke transformatie. Of, zoals Gert Biesta het stelt:

> “Het creëren, communiceren en lesgeven moeten dus niet worden opgevat als processen die kunnen worden gecontroleerd door de schepper, de communicator of de leraar. Juist in deze zin brengen ze altijd een risico met zich mee. Het aangaan van dit risico – en misschien kunnen we zelfs zeggen, het omarmen ervan – is wat dergelijke processen educatief relevant en betekenisvol maakt. Het geeft ze een educatieve 'kracht', zij het geen sterke metafysische kracht, maar eerder een zwakke existentiële kracht.”