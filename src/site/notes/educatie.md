---
{"dg-publish":true,"permalink":"/educatie/","dgPassFrontmatter":true}
---

De vraag die we ons moeten stellen is: hoe kunnen we [[Verwonderen\|verwondering]] opwekken binnen een lespraktijk, terwijl deze [[Verwonderen\|verwondering]] tegelijkertijd voort moet komen uit een intrinsieke motivatie van het kind? Om die [[Verwonderen\|verwondering]] te stimuleren, kunnen we verschillende impulsen aanreiken. Zo kunnen we enkele regels opstellen die het speelveld afbakenen en duidelijk maken wat we wel en niet verwachten. Maar staat dit niet haaks op het idee van verwondering?

Een kind kan immers verwonderd raken door het kleinste detail dat op zijn pad komt. Wat is dan de meest geschikte onderwijsvorm?

De waarheid ligt waarschijnlijk ergens in het midden.

Laten we beginnen met een muziekstroming aan het ene uiterste van het spectrum: **free jazz**. Dit is een experimentele vorm van jazz die zich ontwikkelde in de jaren '60, toen muzikanten nieuwe expressiemogelijkheden verkenden door formele structuren en conventies los te laten. Free jazz benadert muziek op een open en experimentele manier: spelenderwijs, luisterend en denkend. Binnen deze stroming vervagen bewust de normale 'dialogische' lijnen van muzikale communicatie. De rollen van componist en uitvoerder, maar ook die van luisteraar en publiek, worden vloeibaar. In plaats daarvan nemen alle deelnemers deel aan een collectieve geïmproviseerde ervaring vol verrassing en nuance.  (Naughton, C., Biesta, G. J. J., & Cole, D. R. (Red.). (2018)
Als we deze principes zouden vertalen naar een onderwijsvorm, komen we uit bij een crossdisciplinaire manier van lesgeven, waarbij kinderen samen aan de slag gaan. Maar ook dat moet aangeleerd worden. Er moeten regels worden opgesteld om het speelveld af te bakenen. Voor jongere kinderen werkt deze aanpak vaak beter: hun verbeelding is nog niet afgevlakt, ze zijn nog niet in allerlei hokjes geduwd. Oudere kinderen daarentegen zullen sneller de vraag stellen: “Wat is dit? Is dit niet gewoon de tekenacademie?” (Deze reactie herken ik ook uit mijn ervaring in het deeltijds kunstonderwijs, bij domeinoverschrijdende lessen.)

Misschien was mijn aanpak toen niet ideaal. Het had benaderd moeten worden als een spel, een spel met regels. Zoals omschreven in het boek _Play as Symbol of the World_: regels zijn bindend, maar niet onveranderlijk, zelfs tijdens het spel kunnen ze aangepast worden, mits instemming van alle spelers. Er bestaan twee soorten spellen: traditionele spellen met vaste, bekende regels, en geïmproviseerde spellen waarbij spelers zelf de regels bepalen. Hoewel men zou denken dat geïmproviseerde spellen aantrekkelijker zijn vanwege de creatieve vrijheid, worden vaste spelregels vaak als prettig ervaren. Dit komt doordat traditionele spellen voortkomen uit collectieve verbeelding en diepgewortelde patronen. Sommige kinderspellen zijn zelfs afgeleid van oude magische rituelen.

Maar goed, we mogen niet vergeten dat we ons in een educatieve context bevinden. We moeten ons houden aan leerdoelen en verwachtingen. Of kunnen we, juist door het opstellen van spelregels, deze doelen omvatten? En kunnen we, geïnspireerd door free jazz, het onderwijs binnen bepaalde contexten doorbreken, om al spelend te leren?

[[Bibliografie\|Bibliografie]]

Fink, E., Moore, I. A., & Turner, C. (2016). _Play as symbol of the world: And other writings_. Indiana university press. [[educatie\|educatie]]

_(Naughton, C., Biesta, G. J. J., & Cole, D. R. (Red.). (2018). _Art, artists and pedagogy: Philosophy and the arts in education_. Routledge.)_[[educatie\|educatie]]

