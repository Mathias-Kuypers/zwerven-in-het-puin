---
{"dg-publish":true,"dg-home":true,"permalink":"/over-deze-plek/","tags":["gardenEntry"],"dgPassFrontmatter":true}
---


# Over deze plek

Ongeveer een jaar geleden ontstond het verlangen om mijn artistieke praktijk, het daarbij onderzoekende luik open te trekken en te delen. Niet als een afgesloten verhaal, niet als een portfolio vol afgeronde hoofdstukken, maar als een levend netwerk. Een plek die meegroeit, vertakt, terugkeert, ontspoort. Nieuwsbrieven of andere lineaire vormen bleken daar niet bij te passen.

Wat je hier aantreft, is geen blog of overzicht, maar eerder een rizoom: een wortelstelsel van gedachten, beelden, materialen, experimenten en vragen. Een tweede brein, misschien – een die niet ordent of afrondt, maar uitdijt. Dat zich niet laat vangen in één richting, maar voortdurend zoekt naar vertakkingen, verstrengelingen, omwegen. Niet om een duidelijke route uit te stippelen, maar om te laten verdwalen. En te verwonderen.

Tegelijkertijd is dit ook een plek waar tegenstrijdigheden mogen bestaan. Waar twijfel niet weggewerkt wordt, maar mee mag resoneren. Waar frictie tussen denken en maken, tussen theorie en praktijk, tussen voelen en formuleren, niet wordt gladgestreken maar zichtbaar blijft. Deze praktijk beweegt zich vaak tussen spanningsvelden: tussen intuïtie en reflectie, tussen het persoonlijke en het politieke, tussen materiële aanwezigheid en abstractie. En precies daar, in die instabiele zones, ontstaat betekenis.

Sommige delen van deze site zullen helder zijn, andere voorlopig onvoltooid, zoekend of stil. En dat mag. Want ook dat is deel van deze praktijk: een voortdurende beweging tussen maken, denken, voelen tussen individuele fascinaties en grotere verbanden.

De tekstuele bijdragen, beelden en artistiek pedagogisch werk die je hier vindt, bewegen zich rond thema’s als ecologie, verwondering, materiaal, tijd, vergankelijkheid en het onbekende. Maar ze vormen geen eindpunt. Eerder zijn het sporen, notities, fragmenten, uitlopers van een groter geheel dat nog niet helemaal te overzien is.

Het rizoom kan verschillende vormen aannemen en onder verschillende hoedanigheden worden ingezet. Eén van deze hoedanigheden is als scriptie met een duidelijk begin. Maar waar is de plek voor een besluit? Dit besluit zal ik hieronder plaatsen. In de rest van het rizoom zal het moeilijk zijn om naar het besluit te verwijzen, omdat dit de bovenstaande gedachtengangen van een eindeloos evoluerend organisme zou ondermijnen. Ook het creëren van een tijdelijke papieren versie is hiermee moeilijk te verenigen, want telkens als er nieuwe informatie wordt toegevoegd, verliest de papieren versie zijn waarde.

Daarom is dit een werkplaats. Een geheugen. Een verzameling verstrengelingen. Een open praktijk waarin ook het voorlopige, het dubbele en het onaffe bestaansrecht krijgen.

Om de toeschouwer, lezer en kunstliefhebber wegwijs te maken, worden hieronder de belangrijkste thema's en recente ontwikkelingen van het rizoom gepresenteerd. Sommige onderwerpen krijgen een korte inleiding voordat ze opgaan in het organisme en de bijbehorende chaos. Dit kunnen overzichtspagina's zijn met kunstenaarslijsten en bijbehorende hashtags die je weer terug het rizoom in leiden.

[[Het transformeren en poëtiseren van puin\|Het transformeren en poëtiseren van puin]]
[[kunstenaars\|kunstenaars]] (referenties)
[[Besluit\|Besluit]]
[[Bronnen\|Bronnen]]
